یہ اس کے ساتھ تیسری بار ہوا تھا۔ پہلی دو بار ڈرگز استعمال کرنے کے بعد وہ اسی طرح بیٹھا رہا تھا، جبکہ اس کے دوست نشے میں بہت جلد دھت ہو گئے تھے۔ رات کے پچھلے پہر وہ ان لوگوں کو اسی حالت میں چھوڑ کر گھر آ گیا تھا۔ آج بھی وہ یہی کرنا چاہتا تھا۔ کمرے کے اندر موجود ڈرگ کی بو سے اب پہلی بار وہ اُلجھنے لگا۔ اس نے کھڑے ہونے کی کوشش کی اور وہ لڑکھڑایا۔ اپنی لڑکھڑاہٹ پر قابو پاتے ہوئے وہ سیدھا کھڑا ہو گیا۔ نیچے جھک کر اس نے کارپٹ سے کی رنگ، والیٹ اور کریڈٹ کارڈ اٹھائے۔ پھر آگے بڑھ کر اس نے اسٹیریو کو بند کر دیا۔ اپنی متورم اور سرخ آنکھوں سے اس نے کمرے میں ایک نظر دوڑائی، یوں جیسے کہ وہ کچھ یاد کرنے کی کوشش کر رہا ہو۔ پھر وہ کمرے کے دروازے کی طرف بڑھ گیا۔ ایک بار پھر اس نے نیچے بیٹھ کر جوگرز پہنے، ان کے تسموں کو ٹخنوں کے گرد لپیٹ کر گرہ باندھی۔ پھر دروازے کا لاک کھول کر باہر نکل گیا۔
روشنی سے وہ یکدم کوریڈور کی تاریکی میں آ گیا تھا۔ اندھیرے میں اپنا راستہ ڈھونڈتے ہوئے وہ اینکس کے بیرونی دروازے کو کھولتا ہوا باہر لان میں آ گیا۔ اینکس کی سیڑھیاں اترتے ہوئے اپنی ناک سے کوئی چیز بہتی محسوس ہوئی۔ بائیں ہاتھ اٹھا کر اس نے اپنے اوپری ہونٹ پر رکھا، اس کی انگلیاں چپچپانے لگیں۔ اپنا ہاتھ اٹھاتے ہوئے اس نے اینکس کی بیرونی لائٹ کی روشنی میں دیکھا، اس کے پوروں پر خون کے قطرے لگے ہوئے تھے۔ اس نے اپنے ٹراوزر کی جیب ٹٹولتے ہوئے اندر سے ایک رومال برآمد کیا اور اپنے پوروں پر لگا خون صاف کیا۔ اس کے بعد اسی رومال سے اپنی ناک پر چمکتا خون صاف کیا۔
اسے اپنے حلق میں کوئی چیز چبھتی ہوئی محسوس ہوئی۔ اس نے کھنکار کر اپنا گلا صاف کرنے کی کوشش کی۔ اسے اب گھٹن کا احساس ہونے لگا۔ چند گہری سانسیں لے کر اس نے گھٹن کم کرنے کی کوشش کی۔ وہیں کھڑے کھڑے اس نے دو تین بار تھوکا، اور ایک بار پھر سیدھی اترنے کے لیے قدم بڑھایا۔ وہ یکدم ٹھٹھک کر رہ گیا۔ اس کی ناک میں عجیب سی سنسناہٹ ہوئی اور پھر یکدم کوئی چیز پوری قوت سے بہنے لگی۔ وہ بے اختیار کمر کے بل جھک گیا۔ ایک دھار کی صورت میں اس کی ناک سے نکلنے والا خون سیڑھیوں پر گرنے لگا تھا۔ ماربل پر پھسلتا ہوا خون، وہ اسے دیکھتا رہا۔

X-----X-----X

گالف کلب میں تقریبِ تقسیمِ انعامات منعقد کی جا رہی تھی۔ 16 سال کا سالار سکندر بھی انڈر 16 کی کیٹیگری میں '7 انڈر پار' کے اسکور کے ساتھ پہلی پوزیشن کی ٹرافی وصول کرنے کے لیے موجود تھا۔ سکندر عثمان نے سالار سکندر کا نام پکارے جانے پر تالیاں بجاتے ہوئے اس ٹرافی کیبنٹ کے بارے میں سوچا، جس میں اس سال انہیں مزید تبدیلیاں کروانی پڑیں گی۔
سالار کو ملنے والی شیلڈز اور ٹرافیوں کی تعداد اس سال بھی پچھلے سالوں جیسی ہی تھی۔ ان کے تمام بچے پڑھائی میں بہت اچھے تھے، مگر سالار سکندر باقی سب سے مختلف تھا۔ ٹرافیوں، شیلڈز اور سرٹیفکیٹس کے معاملے میں وہ سکندر عثمان کے باقی بچوں سے بہت آگے تھا۔ 150 IQ کا حامل اس بچے کا مقابلہ کرنا ان میں سے کسی کے لیے ممکن تھا بھی نہیں۔
فخریہ انداز میں تالی بجاتے سکندر عثمان نے دائیں طرف بیٹھی اپنی بیوی سے سرگوشی میں کہا:
"یہ گالف میں اس کی 13ویں اور اس سال کی چوتھی ٹرافی ہے۔"
"ہر چیز کا حساب رکھتے ہو تم،" اس کی بیوی نے مسکراتے ہوئے جیسے قدرِ ستائشی انداز میں اپنے شوہر سے کہا، جس کی نظریں مہمانِ خصوصی سے ٹرافی وصول کرتے سالار پر مرکوز تھیں۔
"صرف گالف کا، اور کیوں؟ تم اچھی طرح جانتی ہو،" سکندر عثمان نے بیوی کو دیکھا جو اب اسٹیج کی طرف جاتے سالار کو دیکھ رہی تھی۔
"I bet، اگر یہ اس وقت مقابلے میں شرکت کرنے والے پروفیشنل کھلاڑیوں کے ساتھ کھیل رہا ہوتا، تو بھی اس وقت اس کے ہاتھ میں یہی ٹرافی ہوتی۔" سکندر عثمان نے دور سے بیٹے کو دیکھتے ہوئے کچھ فخریہ انداز میں دعویٰ کیا۔
سالار، اپنی سیٹ کے اطراف میں موجود دوسری سیٹوں پر موجود دیگر انعامات وصول کرنے والوں سے ہاتھ ملا رہا تھا۔ اس کی بیوی کو سکندر عثمان کے دعوے پر کوئی حیرانی نہیں ہوئی، کیونکہ وہ جانتی تھی کہ یہ ایک اولاد کے بارے میں باپ کا جذباتی جملہ نہیں تھا۔ وہ واقعی اتنا ہی غیر معمولی تھا۔
اسے دو ہفتے پہلے اپنے بھائی زبیر کے ساتھ، اسی گالف کورس پر اٹھارہویں (18th) ہول پر کھیلا جانے والا گالف میچ یاد آیا۔ 'Rough' میں اتفاقاً گر جانے والی بال کو وہ جس صفائی اور مہارت کے ساتھ گرین پر لایا تھا، اس نے زبیر کو محوِ حیرت کر دیا۔ زبیر پہلی بار سالار کے ساتھ گالف کھیل رہا تھا۔
یہ یقین نہیں آ رہا۔
18ویں ہول کے ختم ہونے تک یہ کسی کو بھی یاد نہیں تھا کہ اس نے یہ جملہ کتنی بار بولا تھا۔
رَف سے کھیلے جانے والے شاٹ نے اگر اسے محوِ حیرت کیا تھا، تو سالار سکندر کے پوائنٹرز نے اسے دَم بخود کر دیا تھا۔
گیند کو ہول میں جاتے دیکھ کر، اس نے کلب کے سہارے کھڑے کھڑے صرف گردن موڑ کر اس کے ہول اور سالار سکندر کے فاصلے کو ناپا تھا، اور جیسے بے یقینی سے سر ہلاتے ہوئے سالار سکندر کو دیکھا۔
"آج سالار صاحب اچھا نہیں کھیل رہے۔"
زبیر نے مُڑ کر بے یقینی کے عالم میں اپنے پیچھے کھڑے کیڈی کو دیکھا جو گالف کارڈ کو پکڑے سالار کو دیکھ کر بڑبڑا رہا تھا۔
"ابھی یہ اچھا نہیں کھیل رہا؟"
زبیر نے گالف کلب کو پکڑے کلب کے کیڈی کو استہزائیہ انداز سے دیکھا۔
"ہاں صاحب، ورنہ گیند کبھی رَف میں نہ جاتی۔"
کیڈی نے بڑے معمولی انداز میں بتایا۔
"آپ آج یہاں پہلی بار کھیل رہے ہیں، اور سالار صاحب پچھلے سات سال سے یہاں کھیل رہے ہیں۔ میں اس لیے یہ کہہ رہا ہوں کہ آج وہ اچھا نہیں کھیل رہے۔"
کیڈی نے زبیر کی معلومات میں اضافہ کیا۔
زبیر نے اپنی بہن کو دیکھا جو فخریہ انداز میں مسکرا رہی تھی۔
"اگلی بار میں پوری تیاری سے آؤں گا اور اگلی بار جگہ کا انتخاب بھی میں ہی کروں گا۔"
زبیر نے کچھ خفت سے اپنی بہن کے ساتھ جاتے سالار کو دیکھا۔
"اینِی ٹائم، اینی پلیس۔"
انہوں نے سالار کی طرف اپنے بھائی کو پورے اعتماد سے چیلنج کرتے ہوئے کہا۔
"میں تمہیں اس ویک اینڈ پر پی اے اور ڈی اے کے ساتھ کراچی بلوانا چاہتا ہوں۔"
انہوں نے سالار کے قریب پہنچ کر ہلکے پھلکے انداز میں کہا۔
سالار مسکرایا، "کس لیے؟"
"میرے بحیثیت تمہیں کراچی چیمبر آف کامرس کے صدر کے ساتھ ایک میچ کھیلنا ہے۔ میں اس بار الیکشن میں اس سے ہارا ہوں۔
وہ اگر کسی سے گالف کا میچ ہار گیا، تو اسے ہارٹ اٹیک ہو جائے گا، اور وہ بھی ایک بچے کے ہاتھوں۔
سو، لیٹس سیٹل دس کورس۔"
وہ اپنے بھائی کی بات پر ہنسی تھی، مگر سالار کے ماتھے پر چند بل نمودار ہو گئے تھے۔
"بچہ؟"
اس نے اس جملے میں موجود قابلِ اعتراض لفظ کو دہرایا۔
"میرا خیال ہے انکل، مجھے آپ کے ساتھ کل 18 ہولز کا ایک اور میچ کھیلنا ہوگا۔"

X-----X-----X

اسجد دروازہ کھول کر اپنی ماں کے کمرے میں داخل ہوا۔
"امی، آپ سے ایک ضروری بات کرنی ہے۔"
"ہاں، کہو، کیا بات ہے؟"
اسجد صوفے پر بیٹھ گیا۔
"آپ ہاشم انکل کی طرف نہیں گئیں؟"
"نہیں، کیوں؟ خاص بات ہے؟"
"ہاں، امامہ اس ویک اینڈ پر آئی ہوئی ہے۔"
"اچھا! آج شام کو چلیں گے۔ تم گئے تھے وہاں؟"
شکیلہ نے مسکراتے ہوئے پوچھا۔
"ہاں، میں گیا تھا۔"
"کیسی ہے وہ؟ اس بار تو خاصے عرصے بعد آئی ہے۔"
شکیلہ کو یاد آیا۔
"ہاں، دو ماہ بعد۔"
شکیلہ کو اسجد کچھ الجھا ہوا لگا۔
"کچھ مسئلہ ہے؟"
"امی، مجھے کافی عرصے سے امامہ کچھ بدلی بدلی لگ رہی ہے۔"
اس نے گہرا سانس لیتے ہوئے کہا۔
"بدلی بدلی؟ کیا مطلب؟"
"مطلب تو آپ کو میں نہیں سمجھا سکتا، بس اس کا رویہ مجھ سے کچھ عجیب سا ہے۔"
اسجد نے کندھے اُچکاتے ہوئے کہا۔
"آج تو وہ معمولی سی بات پر ناراض ہو گئی۔
پہلے جیسی کوئی بات نہیں رہی اس میں۔
میں سمجھ نہیں پا رہا کہ اسے ہوا کیا ہے۔"
"تمہیں وہم ہو گیا ہوگا اسجد، اس کا رویہ کیوں بدلنے لگا؟
تم کچھ زیادہ ہی جذباتی ہو کر سوچ رہے ہو۔"
شکیلہ نے اسے حیرانی سے دیکھا۔
"نہیں امی، پہلے میں بھی یہی سمجھ رہا تھا کہ مجھے وہم ہو گیا ہے،
لیکن آج خاص طور پر مجھے اپنے یہ احساسات وہم نہیں لگے۔
آج وہ بہت اُکھڑے انداز میں بات کرتی رہی مجھ سے۔"
“تمہارا کیا خیال ہے، اس کا رویہ کیوں بدل گیا ہے؟” شکیلہ نے برش میز پر رکھتے ہوئے کہا۔
“یہ تو مجھے نہیں پتا۔”
“تم نے پوچھا اس سے؟”
“ایک بار نہیں، کئی بار۔”
“پھر؟”
“ہر بار آپ کی طرح وہ بھی یہی کہتی ہے کہ مجھے غلط فہمی ہو گئی ہے۔” اس نے کندھے اُچکاتے ہوئے کہا۔
“کبھی کہتی ہے کہ پڑھائی کی وجہ سے ایسا ہے، کبھی کہتی ہے کہ وہ میچور ہو گئی ہے، اس لیے۔”
“یہ ایسی کوئی غلط بات تو نہیں ہے، ہو سکتا ہے واقعی یہ بات ہو۔” شکیلہ نے کچھ سوچتے ہوئے کہا۔
“امی، بات سنجیدگی کی نہیں ہے، مجھے لگتا ہے وہ مجھ سے کترانے لگی ہے۔” اسجد نے کہا۔
“تم فضول باتیں کر رہے ہو اسجد۔ میں نہیں سمجھتی ایسی کوئی بات ہوگی۔ ویسے بھی تم دونوں بچپن سے ایک دوسرے کو جانتے ہو، ایک دوسرے کی عادات سے واقف ہو۔” شکیلہ کو بیٹے کے خدشات بالکل بے معنی لگے۔
“ظاہر ہے، عمر کے ساتھ ساتھ کچھ تبدیلیاں آ ہی جاتی ہیں۔ اب بچے تو نہیں رہے ہو تم، تو معمولی معمولی بات پر پریشان ہونے کی عادت چھوڑ دو۔” انہوں نے بیٹے کو سمجھاتے ہوئے کہا۔
“ویسے بھی ہاشم بھائی اگلے سال اس کی شادی کر دینا چاہتے ہیں۔ وہ کہہ رہے تھے کہ وہ بعد میں اپنی تعلیم مکمل کرتی رہے گی۔ کم از کم وہ تو اپنے فرض سے سبکدوش ہو جائیں۔” شکیلہ نے انکشاف کیا۔
“انکل نے ایسا کہا!” اسجد کچھ چونکا۔
“کئی بار کہا ہے، میرا خیال ہے وہ لوگ تو تیاریاں بھی کر رہے ہیں۔”
اسجد نے ایک اطمینان بھرا سانس لیا۔ “ہو سکتا ہے امامہ اسی وجہ سے قدرے پریشان ہو۔”
“ہاں، ہو سکتا ہے، بہرحال یہی صحیح ہے۔ اگلے سال شادی ہو جانی چاہیے۔” اسجد نے کچھ مطمئن ہوتے ہوئے کہا۔

X-----X-----X

وہ 16-17 سال کا دبلا مگر لمبا لڑکا تھا۔ اس کے چہرے پر بلوغت کا وہ گہرا روئیں نظر آ رہا تھا جسے ایک بار بھی شیو نہیں کیا گیا تھا اور اس روئیں نے اس کے چہرے کی معصومیت کو برقرار رکھا تھا۔ وہ اسپورٹس شارٹس اور ڈھیلی ڈھالی شرٹ پہنے ہوئے تھا۔ اس کے پیروں میں کاٹن کی جرابیں اور جوگرز تھے۔ چیونگ گم چباتے ہوئے اس کی آنکھوں میں ایک عجیب طرح کی بے چینی اور اضطراب تھا۔
اس وقت ایک پُرہجوم سڑک کے بیچوں بیچ، ہیوی ڈیوٹی موٹرسائیکل پر بیٹھا ہوا، تیزی سے تقریباً اسے اڑائے لیے جا رہا تھا۔ وہ کسی قسم کے ہیلمٹ کے بغیر تھا اور بہت رَش انداز سے موٹرسائیکل چلا رہا تھا۔
اس نے دو دفعہ سگنل توڑا اور تین دفعہ بہت خطرناک طریقے سے اوورٹیک کیا۔ چار دفعہ بائیک چلاتے چلاتے اس کا اگلا پہیہ اٹھا دیا اور کتنی ہی دور تک صرف ایک پہیے پر بائیک چلاتا رہا۔ دو دفعہ اس نے برق رفتاری سے دائیں بائیں دیکھے بغیر اپنی مرضی کا ٹرن لیا۔ کئی دفعہ وہ زگ زیگ انداز میں بائیک چلانے لگا۔ چھ دفعہ اس نے بائیک چلاتے ہوئے اپنے دونوں پیر ہوا میں اٹھا دیے۔
پھر یک دم اسی رفتار سے بائیک چلاتے ہوئے اس نے ون وے کی خلاف ورزی کرتے ہوئے اس لین کو توڑا اور دوسری لین میں زناتے کے ساتھ گھس گیا۔ سامنے سے آتے ٹریفک کی بریکیں یک دم چرچرانے لگیں۔
اس نے فل اسپیڈ پر بائیک چلاتے ہوئے یک دم اپنے ہاتھ ہٹا دیے۔ بائیک پوری رفتار کے ساتھ سامنے سے آنے والی گاڑی کے ساتھ ٹکرائی۔ اور وہ ایک جھٹکے کے ساتھ ہوا میں بلند ہوا، اور پھر کسی چیز پر گرا۔ اسے اندازہ نہیں ہوا، اس کا ذہن تاریک ہو چکا تھا۔

X-----X-----X

وہ دونوں لڑکے اسٹیج پر ایک دوسرے کے بالمقابل روسٹرم کے پیچھے کھڑے تھے۔ مگر ہال میں موجود اسٹوڈنٹس کی نظریں ہمیشہ کی طرح ان میں سے ایک پر مرکوز تھیں۔ وہ دونوں ہیڈ بوائے کے انتخاب کے لیے کنوینسنگ ہو رہے تھے، اور وہ پری کیمبرینس کا ایک حصہ تھا۔
دونوں کے روسٹرم پر ایک ایک پوسٹر لگا تھا جن میں سے ایک پر ‘Vote for Salar’ اور دوسرے پر ‘Vote for Faizan’ لکھا تھا۔
اس وقت فائزان ہیڈ بوائے بن جانے کے بعد اپنے ممکنہ اقدامات کا اعلان کر رہا تھا، جبکہ سالار پوری سنجیدگی کے ساتھ اسے دیکھنے میں مصروف تھا۔ فائزان اسکول کا سب سے اچھا مقرر تھا، اور اس وقت بھی وہ اپنے جوش و خطابت کے کمال دکھانے میں مشغول تھا، اور اسی برطانوی لہجے میں بات کر رہا تھا جس کے لیے وہ مشہور تھا۔ بہترین ساؤنڈ سسٹم کی وجہ سے اس کی آواز اور انداز دونوں خاصے متاثر کن تھے۔ ہال میں بلا شبہ سب کو طاری تھا، اور یہ خاموشی صرف اس وقت ٹوٹتی جب فائزان کے حمایتی اس کے کسی جملے پر داد دینا شروع کرتے۔ ہال یکدم تالیوں سے گونج اٹھتا۔  
آدھے گھنٹے کے بعد اپنے لیے ووٹ کی اپیل کرنے کے بعد وہ خاموش ہوا، تو ہال میں اگلے منٹ تک تالیاں اور سیٹیاں بجتی رہیں۔ ان تالیوں میں خود سالار سکندر بھی شامل تھا۔ فائزان نے ایک فاتحانہ نظر ہال پر اور سالار پر ڈالی، اسے تالیاں بجاتے ہوئے دیکھ کر اپنی گردن کے اشارے سے سراہا۔ سالار سکندر آسان حریف نہیں تھا، یہ وہ اچھی طرح جانتا تھا۔ اسٹیج سیکریٹری اب سالار کے لیے اعلان کر رہا تھا۔ تالیوں کی گونج میں اس نے بولنا شروع کیا۔  
"گڈ مارننگ فرینڈز! فائزان اکبر ایک مقرر کے طور پر یقیناً ہمارے اسکول کا اثاثہ ہیں، میں یا کوئی بھی ان کے مقابلے میں یہاں اسٹیج پر کھڑا نہیں ہو سکتا۔" وہ ایک لمحے کے لیے رکا۔ اس نے فائزان کے چہرے کو دیکھا، جس پر ایک فخریہ مسکراہٹ ابھر رہی تھی، مگر سالار کے جملے کے باقی حصے نے اگلے لمحے اس کی مسکراہٹ غائب کر دی۔  
"اگر معاملہ صرف باتیں بنانے کا ہو تو۔" ہال میں ہلکی سی کھلکھلاہٹ ابھری۔ سالار کے لہجے کی سنجیدگی برقرار تھی۔ "مگر ایک ہیڈ بوائے اور مقرر میں بہت فرق ہوتا ہے۔ مقرر کو باتیں کرنی ہوتی ہیں اور ہیڈ بوائے کو کام کرنا ہوتا ہے۔ دونوں کے درمیان ‘ٹاکر’ اور ‘ڈوئر’ کا فرق ہوتا ہے۔ اور 'گریٹ ٹاکرز آر ناٹ گریٹ ڈوئرز'۔"  
سالار کے حمایتیوں کی تالیوں سے ہال گونج اٹھا۔  
"میرے پاس فائزان اکبر جیسے خوبصورت لفظوں کی روانی نہیں ہے، میرے پاس صرف میرا نام ہے، اور میرا متاثر کن ریکارڈ۔ اور مجھے قائل کرنے کے لیے الفاظ کے دریا بہانے کی ضرورت نہیں، مجھے بس الفاظ کہنے ہیں... ٹرسٹ می اینڈ ووٹ فار می۔"  
اس نے شکریہ ادا کرتے ہوئے جیسے ہی اپنا مائیک آف کیا، ہال تالیوں سے گونج رہا تھا۔ 1 منٹ 40 سیکنڈز میں اسی نپے تلے اور کیلکولیٹڈ انداز میں بولا تھا جو اس کا خاصہ تھا، اور اسی 1.5 منٹ میں فائزان کا تختہ پلٹ دیا تھا۔  
اس ابتدائی تعارف کے بعد دونوں امیدواروں سے سوال و جواب کا سلسلہ شروع ہوا۔ سالار سکندر ان جوابات میں بھی اتنے ہی اختصار سے کام لے رہا تھا جتنا اس نے اپنی تقریر میں لیا تھا۔ اس کا سب سے طویل جواب چار جملوں پر مشتمل تھا، جبکہ فائزان کا سب سے مختصر جواب بھی چار جملوں سے کم نہیں تھا۔  
فائزان کی فصاحت و بلاغت پہلے اس کی خوبی سمجھی جاتی تھی، اس وقت اس اسٹیج پر سالار کے مختصر جوابات کے سامنے چرب زبانی نظر آ رہی تھی، اور اس کا احساس خود فائزان کو بھی ہو رہا تھا۔ جس سوال کا جواب سالار ایک لفظ یا ایک جملے میں دیتا، اس کے لیے فائزان کو عادتاً تمہید باندھنی پڑتی۔ اور سالار کا اپنی تقریر میں اس کے بارے میں کیا ہوا یہ تبصرہ وہاں موجود طلبہ کو کچھ اور صحیح محسوس ہوتا کہ مقرر صرف باتیں کر سکتا ہے۔  
"سالار سکندر کو ہیڈ بوائے کیوں ہونا چاہیے؟" سوال کیا گیا۔  
"کیونکہ آپ بہترین شخص کا انتخاب چاہتے ہیں۔" جواب آیا۔  
"کیا یہ جملہ خود ستائشی نہیں ہے؟" اعتراض کیا گیا۔  
"نہیں، یہ جملہ خود شناسی ہے۔" اعتراض کو رد کر دیا گیا۔  
"خود ستائشی اور خود شناسی میں کیا فرق ہے؟" ایک بار پھر چبھتے ہوئے لہجے میں پوچھا گیا۔
"وہی جو فیضان اکبر اور سالار سکندر میں ہے۔"
سنجیدگی سے کہا گیا۔
"اگر آپ کو ہیڈ بوائے نہ بنایا گیا تو آپ کو کیا فرق پڑے گا؟"
"فرق مجھے نہیں، آپ کو پڑے گا۔"
"کیسے؟"
"اگر بہترین آدمی کو ملک کا لیڈر نہ بنایا جائے تو فرق قوم کو پڑتا ہے، اس بہترین آدمی کو نہیں۔"
"آپ اپنے آپ کو بہترین آدمی کہہ رہے ہیں؟" ایک بار پھر اعتراض کیا گیا۔
"کیا اس ہال میں کوئی ایسا ہے جو خود کو برے آدمی کے ساتھ برابر کرے؟"
"ہو سکتا ہے ہو۔"
"پھر میں اس سے ملنا چاہوں گا۔"
ہال میں ہنسی کی آوازیں ابھریں۔
"ہیڈ بوائے بننے کے بعد سالار سکندر جو تبدیلیاں لائے گا، اس کے بارے میں بتائیں۔"
"تبدیلیاں بتائی نہیں، دکھائی جاتی ہیں۔ اور یہ کام ہیڈ بوائے بننے سے پہلے نہیں کر سکتا۔"
چند اور سوال کیے گئے۔ پھر اسٹیج سیکریٹری نے حاضرین میں سے آخری سوال لیا۔ وہ ایک سری لنکن لڑکا تھا جو کچھ شرارتی انداز میں کھڑا ہوا۔
"اگر آپ میرے ایک سوال کا جواب دے دیں تو میں اور میرا پورا گروپ آپ کو ووٹ دے گا۔"
سالار اس کی بات پر مسکرایا۔
"جواب دینے سے پہلے میں جاننا چاہوں گا کہ آپ کے گروپ میں کتنے لوگ ہیں؟"
اس نے پوچھا۔
"چھ" اس لڑکے نے کہا۔
سالار نے سر ہلایا، "اچھا، سوال کریں۔"
"آپ کو کچھ حساب کتاب کرتے ہوئے مجھے بتانا ہے کہ اگر ہم 267895 میں 952852 کو جمع کریں، پھر اس میں سے 39999 کو تفریق کریں، پھر اس میں 92929 کو جمع کریں اور اسے 6 کے ساتھ ضرب دیں، پھر اسے 2 کے ساتھ تقسیم کریں اور جواب میں 492359 کو جمع کریں تو کیا جواب آئے گا؟"
وہ لڑکا اپنی بات مکمل نہ کر سکا۔
"8142473" بڑی برق رفتاری کے ساتھ سالار نے جواب دیا۔
اس لڑکے نے کاغذ پر ایک نظر دوڑائی اور پھر کچھ بے یقینی سے سر ہلاتے ہوئے تالیاں بجانے لگا۔
فیضان اکبر کو اس وقت اپنا آپ ایک اداکار سے زیادہ نہیں لگا۔ پورا ہال اس لڑکے کے ساتھ تالیاں بجانے میں مصروف تھا۔
فیضان اکبر کو پورا پروگرام ایک مذاق محسوس ہونے لگا۔ ایک گھنٹے بعد جب سالار سکندر سے پہلے اسٹیج سے اتر رہا تھا تو وہ جانتا تھا کہ وہ مقابلے سے پہلے ہی مقابلہ ہار چکا تھا۔ 150 آئی کیو لیول والے اس لڑکے سے اسے زندگی میں اس سے پہلے کبھی اتنا حسد محسوس نہیں ہوا تھا۔

X-----X-----X

"امامہ آپا، آپ لاہور کب جائیں گی؟"
وہ اپنے نوٹس کو دیکھتے ہوئے چونکی۔ اس نے سر اٹھا کر سعد کو دیکھا، وہ اب سائیکل کی رفتار کو بالکل آہستہ کیے اس کے گرد چکر لگا رہا تھا۔
"کل، کیوں؟ تم کیوں پوچھ رہے ہو؟" امامہ نے اپنی فائل بند کرتے ہوئے کہا۔
"جب آپ چلی جاتی ہیں تو میں آپ کو بہت مس کرتا ہوں۔" وہ بولا۔
"کیوں؟" امامہ نے مسکراتے ہوئے پوچھا۔
"کیونکہ آپ مجھے بہت اچھی لگتی ہیں، اور آپ میرے لیے بہت سے کھلونے لاتی ہیں اور آپ مجھے سیر کرانے لے جاتی ہیں اور آپ میرے ساتھ کھیلتی ہیں، اس لیے۔" اس نے تفصیلی جواب دیا۔
"آپ مجھے اپنے ساتھ لاہور نہیں لے جا سکتیں؟"
امامہ اندازہ نہیں کر سکی کہ یہ تجویز تھی یا سوال۔
"میں کیسے لے جا سکتی ہوں، میں تو خود ہوسٹل میں رہتی ہوں، تم کیسے رہو گے وہاں؟" امامہ نے جواب دیا۔
سعد سائیکل چلاتے ہوئے کچھ سوچنے لگا۔ پھر اس نے کہا،
"تو پھر آپ جلدی یہاں آیا کریں۔"
"اچھا، جلدی آیا کروں گی۔" امامہ نے مسکراتے ہوئے کہا۔
"تم ایسا کیا کرو کہ مجھ سے فون پر بات کر لیا کرو۔ میں فون کیا کروں گی تمہیں۔"
"ہاں، یہ ٹھیک ہے۔" سعد کو اس کی تجویز پسند آئی۔
سائیکل کی رفتار میں اضافہ کرتے ہوئے وہ لان کے لمبے لمبے چکر کاٹنے لگا۔ امامہ بے دھیانی کے عالم میں اسے دیکھنے لگی۔
وہ اس کا بھائی نہیں تھا۔ 10 سالہ سعد 5 سال پہلے ان کے گھر آیا تھا۔
کہاں سے آیا تھا؟ وہ نہیں جانتی تھی، کیونکہ اس وقت اس کو اس بارے میں کوئی تجسس نہیں ہوا تھا۔
مگر کیوں لایا گیا تھا، یہ وہ اچھی طرح جانتی تھی۔
سعد اب 10 سال کا تھا اور اب وہ گھر میں گھل مل گیا تھا۔ امامہ سے سب سے زیادہ مانوس تھا۔
امامہ کو اکثر اس پر ترس آتا۔ ترس کی وجہ، اس کا لاوارث ہونا نہیں تھا، بلکہ اس کا مستقبل تھا۔
اس کے دو چچا اور ایک تایا کے گھر بھی اس وقت اسی کی طرح گود لیے ہوئے بچے پل رہے تھے۔
ان کے مستقبل پر بھی ترس کھانے پر مجبور تھی۔
فائل ہاتھ میں لیے، لان میں گھومتے سعد پر نظریں جمائے وہ کسی گہری سوچ میں ڈوبی ہوئی تھی۔
اسے دیکھتے ہوئے وہ اس طرح کی سوچ میں ڈوب جاتی تھی۔ مگر اس کے پاس کوئی حل نہیں تھا۔
وہ اس لیے کہ کچھ نہیں کر سکتی تھی۔
