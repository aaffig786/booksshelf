یہ نیو ایئر نائٹ تھی، نئے سال کے شروع ہونے میں 30 منٹ باقی تھے۔ 14-15 سال کے 10-15 لڑکوں پر مشتمل وہ گروپ پچھلے دو گھنٹوں سے اپنی موٹر سائیکلوں پر شہر کی مختلف سڑکوں پر اپنے کرتب دکھانے میں مصروف تھا۔ ان میں سے چند نے اپنے ماتھے پر چمکدار بینڈز باندھے ہوئے تھے، جن پر نئے سال کے حوالے سے مختلف پیغامات درج تھے۔
وہ لوگ ایک گھنٹہ پہلے پوش علاقے کے ایک بڑی سپر مارکیٹ میں موجود تھے، اور وہاں وہ مختلف لڑکوں پر آوازیں کستے رہے تھے، اپنی بائیکس پر مختلف چکر لگا رہے تھے۔ ان کے پاس آتشبازی کے سامان بھی موجود تھے، جنہیں وہ وقتاً فوقتاً جلاتے جا رہے تھے۔
11:45 پر وہ جِمخانہ کے باہر موجود تھے، جہاں پارکنگ لاٹ گاڑیوں سے بھر چکا تھا۔ یہ گاڑیاں ان لوگوں کی تھیں جو جمخانہ میں نئے سال کے سلسلے میں ہونے والی پارٹی میں آئے تھے۔ ان لڑکوں کے پاس بھی اس پارٹی کے دعوتی کارڈ موجود تھے، کیونکہ ان میں سے تقریباً تمام کے والدین جمخانہ کے ممبرز تھے۔
وہ لڑکے اندر پہنچے تو 11:55 ہو رہے تھے۔ چند منٹ بعد ڈانس فلور سمیت تمام جگہوں کی لائٹس آف ہو جاتی تھیں، اور اس کے بعد باہر لان میں آتشبازی کے ایک مظاہرے کے ساتھ نئے سال کے آغاز پر لائٹس آن ہونی تھیں۔ اس کے بعد وہاں تقریباً تمام رات رقص کے ساتھ ساتھ شراب پی جاتی، جس کا انتظام نئے سال کی اس تقریب کے لیے جمخانہ کی انتظامیہ خاص طور پر کرتی تھی۔
لائٹس آف ہوتے ہی وہاں ایک طوفانِ بدتمیزی کا آغاز ہو جاتا تھا، اور وہاں موجود لوگ اسی طوفانِ بدتمیزی کے لیے آتے تھے۔
15 سالہ وہ لڑکا بھی 10 لڑکوں کے اس گروپ کے ساتھ آنے کے بعد اس وقت ڈانس فلور پر راک بیٹ پر ڈانس کر رہا تھا۔ ڈانس میں اس کی مہارت قابلِ دید تھی۔
12 بجنے میں 10 سیکنڈ رہ جانے پر لائٹس آف ہو گئیں اور ٹھیک 12 بجتے ہی یکدم لائٹس پھر سے آن کر دی گئیں۔ اندھیرے کے بعد سیکنڈ گننے والوں کی آوازیں اب شور، خوشی کے قہقہوں اور چیخوں میں بدل گئی تھیں۔ چند سیکنڈ پہلے تھم جانے والا میوزک ایک بار پھر بجایا جانے لگا۔
وہ لڑکا اپنے دوستوں کے ساتھ باہر پارکنگ میں آ گیا، جہاں بہت سے لڑکے اپنی اپنی گاڑیوں کے ہارن بجا رہے تھے۔ انہی لڑکوں کے ساتھ بیئر کے کین پکڑے، وہ وہاں موجود ایک گاڑی کی چھت پر چڑھ گیا۔
اس لڑکے نے گاڑی کی چھت پر کھڑے کھڑے اپنی جیکٹ کی جیب سے بیئر کا ایک بھرا ہوا کین نکالا، اور پوری قوت سے کچھ فاصلے پر کھڑی ایک گاڑی کی ونڈ سکرین پر دے مارا۔ ایک دھماکے کے ساتھ گاڑی کی ونڈ سکرین چور چور ہو گئی۔
وہ لڑکا اطمینان کے ساتھ اپنے بائیں ہاتھ میں پکڑا کین پیتا رہا۔

X-----X----- X

وہ پچھلے آدھے گھنٹے سے کامران کو ویڈیو گیم کھیلتے ہوئے دیکھ رہا تھا۔ اسکرین پر موجود اسکور میں کچھ خاص اضافہ نہیں ہو رہا تھا۔ شاید اس کی وجہ وہ مشکل ٹریک تھا جس پر کامران کو گاڑی ڈرائیو کرنی تھی۔
سلال لاؤنج کے صوفوں میں سے ایک صوفے پر بیٹھا، اپنی نوٹ بک پر کچھ لکھنے میں مصروف تھا، مگر وقتاً فوقتاً نظر اٹھا کر ٹی وی اسکرین کو بھی دیکھ رہا تھا، جہاں کامران اپنی جدوجہد میں مصروف تھا۔
ٹھیک آدھے گھنٹے بعد نوٹ بک بند کر کے سامنے رکھی میز پر رکھ دی، پھر منہ پر ہاتھ رکھ کر جماہی روکی۔ دونوں ٹانگیں سامنے رکھی میز پر رکھ کر، اور دونوں ہاتھوں کی انگلیاں سر کے پیچھے باندھے وہ کچھ دیر اسکرین کو دیکھتا رہا، جہاں کامران اپنی تمام چانسز ضائع کرنے کے بعد ایک بار پھر نیا گیم کھیلنے کی تیاری کر رہا تھا۔
"کیا پروبلم ہے کامران؟" سلال نے کامران کو مخاطب کیا۔
"ایسے، بس نیا گیم لے کر آیا ہوں، مگر اسکور کرنے میں بڑی مشکل ہو رہی ہے۔" کامران نے بیزاری سے کہا۔
"اچھا، مجھے دکھاؤ۔"
اس نے صوفے سے اٹھ کر ریموٹ کنٹرول اس کے ہاتھ سے لے لیا۔ کامران نے دیکھا، پہلے 20 سیکنڈ میں ہی سلال اس کو جس اسپیڈ سے چلا رہا تھا، اس اسپیڈ پر کامران ابھی تک نہیں دوڑ پایا تھا۔ جو ٹریک اسے مشکل لگ رہا تھا، وہ سلال کے سامنے ایک بچگانہ چیز محسوس ہو رہا تھا۔
ایک منٹ تک وہ جس اسپیڈ پر گاڑی چلا رہا تھا، اسی اسپیڈ پر کامران کے لیے اس پر نظریں جمانا مشکل ہو گیا۔ جب کہ سلال اس اسپیڈ پر بھی گاڑی کو مکمل طور پر کنٹرول کیے ہوئے تھا۔
تین منٹ بعد پہلی بار کامران نے گاڑی کو ڈگمگاتے، پھر ٹریک سے اترتے اور پھر ایک دھماکے کے ساتھ اسے تباہ ہوتے دیکھا۔

کمران نے کچھ مسکراتے ہوئے گردن موڑ کر سالار کو دیکھا، "گاڑی کیوں تباہ ہوئی تھی؟" وہ جان گیا تھا کہ اب ریموٹ سالار کے ہاتھ کے بجائے، میز پر پڑا تھا۔ وہ اپنی نوٹ بک اٹھائے کھڑا ہو رہا تھا۔
کمران نے سر اٹھا کر اسے دیکھا۔ "بہت بورنگ گیم ہے۔" کمران نے تبصرہ کیا اور کمران کی ٹانگوں کو پھلانگتے ہوئے لاؤنج سے باہر نکل گیا۔
کمران ہونٹ بھیچے، سات ہندسوں پر مبنی اس اسکور کو دیکھ رہا تھا، جو اسکرین کے ایک کونے میں جگمگا رہا تھا۔ کچھ نہ سمجھ آنے والے انداز میں بیرونی دروازے کو دیکھا، جس سے وہ غائب ہوا تھا۔

X-----X-----X

وہ دونوں ایک بار پھر خاموش تھے۔ اسجد کو الجھن ہونے لگی۔ امامہ اتنی کم گو نہیں تھی، جتنی اس کے سامنے ہو جاتی تھی۔ پچھلے آدھے گھنٹے میں اس نے گنتی کے لفظ بولے تھے۔ وہ اسے بچپن سے جانتا تھا۔ وہ بہت خوش مزاج تھی۔ ان دونوں کے نسبت طے ہونے کے بعد بھی ابتدائی سالوں میں اس میں کوئی تبدیلی نہیں آئی۔
اسجد کو اس سے بات کر کے خوشی محسوس ہو رہی تھی۔ وہ بلا کی حاضر جواب تھی، مگر پچھلے کچھ سالوں میں وہ یکدم بدل گئی تھی۔ اور میڈیکل کالج میں جا کر تو یہ تبدیلی اور بھی محسوس ہونے لگی تھی۔ اسجد کو بعض دفعہ یوں محسوس ہوتا جیسے اس سے بات کرتے ہوئے وہ حد درجہ محتاط رہتی تھی۔ کبھی وہ الجھی ہوئی محسوس ہوتی، تو کبھی اس کے لہجے میں عجیب سی سرد مہری محسوس ہوتی۔
اسے لگتا وہ اس سے جلد از جلد چھٹکارا پا کر اس کے پاس سے اٹھ کر چلی جانا چاہتی ہے۔ اس وقت بھی وہ ایسا ہی محسوس کر رہا تھا۔
"میں کئی بار سوچتا ہوں کہ میں خوامخواہ ہی تمہارے لیے یہاں آنے کا تردد کرتا ہوں۔ تمہیں تو اس سے کوئی فرق نہیں پڑتا ہوگا کہ میں آؤں یا نہ آؤں۔" اسجد نے گہری سانس لے کر کہا۔
وہ اس کے مقابل لان چیئر پر بیٹھی، دور باؤنڈری وال پر چڑھی ہوئی بیل کو گھور رہی تھی۔ اسجد کی شکایت پر اس نے گردن ہلائے بغیر اپنی نظریں بیل سے ہٹا کر اسجد پر مرکوز کر دیں۔
اسجد نے سوالیہ نظروں سے اسے دیکھا مگر وہ خاموش رہی تو اس نے الفاظ میں کچھ رد و بدل کے ساتھ اپنا سوال دہرایا۔
"تمہیں میرے نہ آنے سے کوئی فرق نہیں پڑے گا، کیوں امامہ؟ ٹھیک کہہ رہا ہوں میں؟"
"اب میں کیا کہہ سکتی ہوں اس پر۔"
"تم کم از کم انکار تو کر سکتی ہو، میری بات کو جھٹلا سکتی ہو کہ ایسی بات نہیں ہے، میں غلط سوچ رہا ہوں، اور۔۔۔"
"ایسی بات نہیں ہے، آپ غلط سوچ رہے ہیں۔" امامہ نے اس کی بات کاٹ کر کہا۔
اس کا لہجہ اتنا ہی ٹھنڈا اور چہرہ اتنا ہی بے تاثر تھا، جتنا پہلے تھا۔ اسجد ایک ٹھنڈی سانس لے کر رہ گیا۔
"ہاں، میری دعا اور خواہش تو یہی ہے کہ ایسا نہ ہو۔ اور میں واقعی غلط سوچ رہا ہوں۔ مگر تم سے بات کرتے ہوئے ہر بار میں یہی محسوس کرتا ہوں۔"
"کس بات سے آپ ایسا محسوس کرتے ہیں؟"
اس بار پہلی بار اسجد کو اس کی آواز میں کچھ ناراضی جھلکتی محسوس ہوئی۔
"بہت سی باتوں سے، تم میری بات کا ڈھنگ سے جواب ہی نہیں دیتیں۔"
"حالانکہ میں اپنی بات کا ڈھنگ سے جواب دینے کی بھرپور کوشش کرتی ہوں، لیکن اب آپ کو میرے جواب پسند نہ آئیں تو میں کیا کر سکتی ہوں۔"
اسجد کو اس بار بات کرتے ہوئے وہ کچھ خفا محسوس ہوئی۔
"میں نے کب کہا کہ مجھے تمہارے جواب پسند نہیں آتے؟ میں تو بس یہ کہہ رہا ہوں کہ میری ہر بات کے جواب میں تمہارے پاس 'ہاں' اور 'نہیں' کے علاوہ کچھ نہیں ہوتا۔ بعض دفعہ مجھے لگتا ہے میں اپنے آپ سے باتیں کر رہا ہوں۔"
"اگر آپ مجھ سے یہ پوچھیں گے کہ 'ٹھیک ہو؟' تو میں اس کا جواب ہاں یا نہیں میں ہی دوں گی۔ ہاں اور نہیں کے علاوہ اس سوال کا جواب کسی تقریر سے دیا جا سکتا ہے تو آپ مجھے وہ دے دیں، میں کر دوں گی۔"
وہ بالکل سنجیدہ تھی۔
"ہاں اور نہیں کے ساتھ بھی تو کہا جا سکتا ہے، اور کچھ نہیں تو جواباً میرا حال ہی پوچھ سکتی ہو۔"
"میں آپ کا کیا حال پوچھوں؟ ظاہر ہے آپ میرے گھر آئے ہیں، میرے سامنے بیٹھے مجھ سے باتیں کر رہے ہیں، تو اس کا واضح مطلب تو یہ ہے کہ آپ ٹھیک ہیں، ورنہ آپ اس وقت اپنے گھر کے بستر پر پڑے ہوتے۔"

یہ رسم ہوتی ہے اماّمہ۔
"ارے، آپ جانتے نہیں، میں رسموں پر یقین نہیں رکھتی۔ آپ بھی مجھ سے میرا حال نہ پوچھا کریں، میں بالکل برا نہیں مانوں گی۔"
اسجد جیسے لاجواب ہوگیا۔
"ٹھیک ہے، رسموں کو چھوڑو، بندہ کوئی اور بات کر لیتا ہے، کچھ ڈسکس کر لیتا ہے، اپنی مصروفیت کے بارے میں ہی کچھ بتا دیتا ہے۔"
"اسجد، میں آپ سے کیا ڈسکس کروں؟ آپ بزنس کرتے ہیں، میں میڈیکل اسٹوڈنٹ ہوں، آپ سے میں کیا پوچھوں؟ اسٹاک مارکیٹ کی پوزیشن؟ ٹرینڈ بلش تھا یا بیئرش؟ انڈیکس میں کتنے پوائنٹس کا اضافہ ہوا؟ یا اگلی کھیپ کہاں بھیج رہے ہیں؟ اس بار حکومت نے آپ کو کتنی ریبیٹ دی؟" اس کا لہجہ اب بھی اتنا ہی سرد تھا۔
"یا آپ سے ایناٹومی ڈسکس کروں؟ کون سے عوامل جگر کو متاثر کرتے ہیں؟ بائی پاس سرجری میں اس سال کون سی نئی تکنیک استعمال کی گئی ہے؟ دل کی دھڑکن بحال کرنے کے لیے کتنے سے کتنے وولٹ کا الیکٹرک شاک دیا جا سکتا ہے؟ تو ہماری مصروفیات تو یہی ہیں۔ اب ان کے ڈسکس کرنے سے آپ اور میں محبت کی کون سی نئی منزلیں طے کریں گے؟ یہ میری سمجھ سے باہر ہے۔"
اسجد کا چہرہ سرخ ہوگیا۔ اب وہ اس لمحے کو کوس رہا تھا جب اس نے اماّمہ سے شکایت کی تھی۔
"اور بھی تو مصروفیات ہوتی ہیں انسان کی۔" اسجد نے قدرے کمزور لہجے میں کہا۔
"نہیں، پڑھائی کے علاوہ تو میری کوئی اور مصروفیت نہیں ہے۔" اماّمہ نے قطعیت سے سر ہلاتے ہوئے کہا۔
"پہلے بھی تو ہم آپس میں بہت سی باتیں کرتے تھے۔"
امامہ نے اس کی بات کاٹ دی، "پہلے کی بات چھوڑیں، اب میں وقت ضائع کرنا افورڈ نہیں کر سکتی۔ حیرت مجھے آپ پر ہو رہی ہے کہ آپ بزنس مین ہو کر اتنی ایموشنل اور امیچور سوچ رکھتے ہیں۔ آپ کو تو خود بہت پریکٹیکل ہونا چاہیے۔"
اسجد کچھ نہ بول سکا۔
"ہمارے درمیان جو رشتہ ہے، وہ ہم دونوں جانتے ہیں۔ اب اگر آپ میری پریکٹیکل اپروچ کو بے التفاتی، بے نیازی، ناراضی سمجھیں تو میں کیا کر سکتی ہوں؟ میں آپ کے ساتھ یہاں بیٹھی ہوں تو اس کا مطلب یہی ہے کہ میں اس رشتے کو اہمیت دیتی ہوں، ورنہ کوئی اجنبی میرے ساتھ یہاں بیٹھ کر اس طرح چائے نہیں پی سکتا۔" وہ ایک لمحے کے لیے رکی۔
"اور جہاں تک اس بات کا تعلق ہے کہ آپ کے آنے یا نہ آنے سے مجھے کوئی فرق پڑے گا یا نہیں، حقیقت یہ ہے کہ ہم دونوں ہی بہت مصروف رہتے ہیں۔ ہم جدید دور کی پیداوار ہیں۔ نہ میں کوئی ہیر ہوں اور نہ آپ رانجھے کے قبیلے سے تعلق رکھتے ہیں کہ میرے لیے گھنٹوں یہ فریضہ سرانجام دیں۔ سچ یہ ہے کہ فرق واقعی نہیں پڑتا، ہم دونوں ملیں یا نہ ملیں، بات کریں یا نہ کریں، ہمارا رشتہ وہی رہے گا جو اب ہے۔ یا آپ کو لگتا ہے کہ اس میں کوئی تبدیلی آسکتی ہے؟"
اگر اسجد کے ماتھے پر پسینہ نہیں آیا تھا تو اس کی واحد وجہ دسمبر کا مہینہ تھا۔ ان دونوں کی عمر میں آٹھ سال کا فرق تھا، مگر اس وقت اسجد کو یہ فرق اٹھارہ سال کا محسوس ہوا۔ وہ اسے اپنے آپ سے اٹھارہ سال بڑی لگنے لگی تھی۔ دو ہفتے پہلے وہ انیس کی ہوئی تھی، مگر اسجد کو لگ رہا تھا کہ وہ ٹین ایج سے سیدھی ادھیڑ عمر میں چلی گئی ہے۔ اور وہ خود ایک بار پھر پری ٹین میں آگیا تھا۔
ٹانگ پر ٹانگ رکھے، اسجد کے چہرے پر نظریں جمائے، بے تاثر انداز میں اس کے جواب کی منتظر تھی۔ اسجد نے کرسی کے ہتھے پر ٹکے اس کے ہاتھ میں منگنی کی انگوٹھی کو دیکھا اور کھنکار کر اپنا گلا صاف کرنے کی کوشش کی۔
"تم بالکل ٹھیک کہہ رہی ہو، میں صرف اس لیے ڈسکشن کی بات کر رہا تھا کہ ہمارے درمیان انڈراسٹینڈنگ ڈیولپ ہو سکے۔"
"اسجد، میں آپ کو بہت اچھی طرح سمجھتی ہوں اور جانتی ہوں۔ اور یہ جان کر مجھے بہت افسوس ہوا کہ آپ سمجھتے ہیں کہ ہمارے درمیان ابھی بھی کسی انڈراسٹینڈنگ کو ڈیولپ کرنے کی ضرورت ہے۔ میرا خیال تھا کہ ہمارے درمیان اچھی خاصی انڈراسٹینڈنگ ہے۔"
یہ اسجد کا دن نہیں تھا۔ اسجد نے اعتراف کیا۔
"اور اگر آپ کا یہ خیال ہے کہ ایناٹومی اور بزنس کو ڈسکس کر کے ہم کوئی انڈراسٹینڈنگ ڈیولپ کر لیں گے تو ٹھیک ہے، آئندہ ہم یہی ڈسکس کر لیا کریں گے۔" امامہ کے لہجے میں لاپروائی کا عنصر تھا۔
"تم کو میری بات بری لگی ہے؟"
"بالکل بھی نہیں، میں کیوں برا مانوں گی؟" اس کے لہجے میں موجود عنصر نے اسجد کو مزید شرمندہ کر دیا۔
"شاید میں نے غلط بات کی ہے۔"
"شاید نہیں – یقیناً۔" اس نے تینوں لفظوں پر باری باری زور دیتے ہوئے کہا۔
"تم جانتی ہو، یہ رشتہ میرے نزدیک کتنی اہمیت کا حامل ہے۔ میرے بہت سے خواب ہیں اس رشتے کے حوالے سے، تمہارے حوالے سے۔" اسجد نے ایک گہرا سانس لے کر کہا۔ امامہ بے تاثر چہرے کے ساتھ اسی بالے کو دیکھ رہی تھی۔
"شاید اس لیے میں ضرورت سے زیادہ حساس ہو جاتا ہوں۔ مجھے اس رشتے کے حوالے سے کوئی خوف نہیں ہے۔ میں جانتا ہوں یہ رشتہ ہم دونوں کی مرضی سے ہوا ہے۔"
وہ اس کے چہرے پر نظریں جمائے، بڑے جذبے سے کہہ رہا تھا۔ اور یکدم ہی اسے ایک بار پھر یہ احساس ہونے لگا، جیسے وہ وہاں موجود نہیں تھی، اس کی بات نہیں سن رہی تھی۔ اسجد کو لگا وہ ایک بار پھر خود سے باتیں کر رہا تھا۔

X-----X-----X

ایک بہت بڑی کوٹھی کے عقب میں موجود ٹیکسی سے میوزک کی آوازیں باہر لان تک آ رہی تھیں۔ باہر موجود کوئی بھی شخص ٹیکسی کے اندر موجود لوگوں کی قوتِ برداشت پر حیرانی کا اظہار کر سکتا تھا۔ لیکن اگر وہ ٹیکسی کے اندر موجود لوگوں کی حالت دیکھ لیتا تو وہ اس حیران کن قوتِ برداشت کی وجہ جان جاتا۔
ٹیکسی میں موجود چھ لڑکے جس حالت میں تھے، اس حالت میں ان پر اسی تیز و بلند میوزک کا بھی اثر انداز نہ ہو سکتا تھا۔ اور جہاں تک ساتویں لڑکے کا تعلق تھا، تو وہ ایسی کسی چیز سے متاثر نہیں ہوتا تھا۔
اینیکس کا وہ کمرہ اس وقت دھوئیں کے مرغولوں اور عجیب قسم کی بو سے بھرا ہوا تھا۔ قالین پر ایک مشہور ریسٹورنٹ سے لائے گئے کھانوں کے کھلے ہوئے ڈبے، ڈسپوزیبل پلیٹس اور چمچیں بکھری ہوئی تھیں۔ قالین پر کھانے کی بچی کچھی چیزیں اور ہڈیاں بھی ادھر ادھر پھینکی گئی تھیں۔ سافٹ ڈرنک کی پلاسٹک کی بوتلیں بھی ادھر ادھر لڑھک رہی تھیں۔ کیچپ کی بوتلوں سے نکلنے والی کیچپ قالین کو کچھ اور بدنما بنا رہی تھی۔
وہ ساتوں لڑکے اسی قالین پر ایک دوسرے سے کچھ فاصلے پر براجمان تھے۔ ان کے سامنے قالین پر بیئر کے خالی کینز کا ایک ڈھیر لگا ہوا تھا۔ اور تفریح کا یہ سلسلہ وہیں تک نہیں رکا تھا۔
اس وقت وہ ان ڈرگز کو استعمال کرنے میں مصروف تھے، جن کا انتظام ان میں سے کسی ایک نے کیا تھا۔ پچھلے دو ماہ میں وہ تیسری بار اس ایڈونچر کے لیے اکٹھے ہوئے تھے، اور ان تین مواقع پر وہ چار مختلف ڈرگز استعمال کر چکے تھے۔
پہلی بار انہوں نے وہ ڈرگ استعمال کی تھی جو ان میں سے ایک کو اپنے باپ کی دراز سے ملی تھی۔ دوسری بار انہوں نے جو ڈرگز استعمال کی تھیں، وہ انہوں نے اپنے ایک اسکول فیلو کے توسط سے اسلام آباد کے ایک کلب سے خریدی تھی۔ اور اس بار جو ڈرگ وہ استعمال کر رہے تھے، وہ انہوں نے ایک ٹرپ پر، راولپنڈی کے ایک بازار میں ایک افغان سے خریدی تھی۔
وہ تمام لڑکے نشے میں تھے، سوائے ساتویں لڑکے کے، جو مکمل طور پر ہوش میں تھا۔
ان میں سے ایک ابھی بھی کانپتے ہاتھوں کے ساتھ، ڈرگز کو سونگھنے کی کوشش کر رہا تھا۔ جبکہ دو لڑکے سگریٹ پیتے ہوئے باقی لڑکوں کے ساتھ ٹوٹی پھوٹی گفتگو کر رہے تھے۔ صرف ساتواں لڑکا مکمل طور پر ہوش میں تھا۔ اس لڑکے کا چہرہ کیل مہاسوں سے بھرا ہوا تھا، اور اس کے گلے میں موجود سیاہ تنگ ڈوری میں تین سے چار تانبے کے عجیب سی شکلوں کے زیورات پروئے ہوئے تھے۔  
ایلبس پریسلے اسٹائل کے کالر والی ایک چیک دار گہرے نیلے رنگ کی شرٹ کے ساتھ ایک بھدی سی سرمئی جینز پہنے ہوئے تھا، جس کے دونوں گھٹنوں پر میڈونا کا چہرہ پینٹ کیا گیا تھا۔ اس نے آنکھیں کھول کر اپنے دائیں طرف موجود لڑکوں پر ایک اچٹتی نظر ڈالی۔ اس کی آنکھیں سرخ ہو رہی تھیں، مگر اس سرخی کے باوجود ایسا کوئی تاثر نہیں دے رہی تھیں کہ وہ باقی لڑکوں کی طرح مکمل طور پر نشے کی گرفت میں تھا۔  
چند منٹ انہیں دیکھنے کے بعد اس نے سیدھے ہوتے ہوئے، ڈبیا میں موجود باقی ڈرگز کون میں ڈال دیں اور ایک چھوٹے سے اسٹرا کے ساتھ اسے سونگھنے لگا۔ کافی دیر بعد اس نے اسٹرا کو ایک طرف پھینک دیا اور اپنے ہاتھ کی پور پر تھوڑی سی ڈرگز رکھ کر زبان کی نوک کے ساتھ کچھ دلچسپی، تجسس، مگر احتیاط کے ساتھ اسے چکھا۔  
دوسرے ہی لمحے برق رفتاری کے ساتھ اس نے بائیں جانب تھوکا۔ ڈرگ یقیناً بہت اچھی کوالٹی کی تھی، اس کی آنکھیں اب پہلے سے زیادہ سرخ ہو رہی تھیں، مگر ابھی بھی وہ اپنے ہوش و حواس میں تھا۔ اس کے چہرے کے تاثرات سے اندازہ ہو رہا تھا کہ وہ اپنی سرگرمی سے زیادہ متاثر نہیں ہوا۔  
ایک دو منٹ بعد اپنے پاس قالین پر پڑے ہوئے ایک بیئر کے کین سے چند گھونٹ لیتے ہوئے ڈرگز کے ذائقے کو صاف کرنے کی کوشش کی۔ کین رکھنے کے بعد وہ کچھ دیر تک کون میں موجود ڈرگز کو دیکھتا رہا۔ دوسرے چھ لڑکے اس وقت نشے میں پوری طرح دھت، قالین پر اوندھے سیدھے پڑے تھے، مگر وہ ابھی بھی ان کی طرح بیٹھا، کین میں موجود بیئر کے گھونٹ لیتے ہوئے، پُرسوچ انداز میں ان سب کو دیکھتا رہا۔  
اس کی آنکھیں اب متورم ہو رہی تھیں، مگر ان میں موجود چمک بتا رہی تھی کہ وہ ابھی بھی مکمل طور پر نشے میں نہیں ہے۔
